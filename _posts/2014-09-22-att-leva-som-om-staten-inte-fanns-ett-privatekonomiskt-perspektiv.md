---
title: "Att leva som om staten inte fanns – ett privatekonomiskt perspektiv"
author: hans-akerman
layout: post
tags: [ekonomi, privatekonomi, frihet, libertarianism]
---

*Det finns flera vägar att i praktiken redan idag göra dig mindre beroende av staten och andra relaterade aktörer, och därmed uppnå både större ekonomisk och personlig frihet.*

Du har kommit fram till att vi inte behöver nationalstat – hur kan du ta steg på vägen för att göra dig själv fri från den?


Jag är i skrivande stund i Shanghai, Kina. Efter en lunch med en kinesisk kollega samtalade vi under en promenad. Han berättade att ungdomarna i städerna inte gillade den kinesiska regeringen och att många hade börjat konsumera en amerikansk kultur. Många är trötta på censuren, ettbarnspolitiken, begränsning av rörligheten osv. – “Regeringen tror på total kontroll” – säger han. Han fortsatte med att berätta att hans barn ska studera utomlands, -”Det är min lösning. Mina barn får det bra, och om allt går åt skogen så följer jag efter”.

Han kände att han inte kunde påverka den kinesiska regeringen. Att som enskild individ i en befolkning av 1,2 miljarder kunna påverka den totalitära kinesiska staten är minimal. Men han kunde göra ett eget val – inom de områden han själv hade kontroll över – att hjälpa sina barn utomlands och eventuellt flytta efter.

Jag skrev detta för att illustrera att istället för att försöka gå traditionella vägar för att påverka staten så kan du påverka din relation mellan staten och dig – du kan skapa ett större oberoende av staten genom egna val.

Så vad kan du göra för att påverka din egen situation? Vad är de traditionella vägarna?

Du kan använda din röst var fjärde år till de som lyckats övertala dig att de är rätt personer att leda landet, du kan själv gå in i politiken (och se dina övertygelser dö på vägen?), du kan skriva insändare och debattartiklar, demonstrera, posta indignerade inlägg i forum och andra väljer terrorism och våld för att påverka osv. Det som är gemensamt med detta är att du försöker påverka andra människors åsikter, en extern entitet, som du inte har kontroll över. Det kan var nobelt så, men den enda person som du har kontroll över är du! Precis som min kinesiska kollega kan du göra något för att påverkar din egna situation. Att tvinga andra att forma världen efter dina egna ideal är [etatism](http://sv.wikipedia.org/wiki/Etatism) (*etatister*: de som tror på nationalstaten).

Jag anser för att minska beroendet av staten behöver du ackumulera tillgångar! Det är din buffert mot staten. Det kommer också ge dig större frihet från andra aktörer, t.ex. arbetsköpare. Att vara totalt beroende av staten skapar en rättfärdigande relation – att staten måste existera som vår försörjare. Och att förutsätta att du i framtiden kommer att få en statlig pension är en risk, att förutsätta att dina barn kommer få en bra skolgång en annan osv.

När du har tillgångar öppnar sig en ny värld och nya möjligheter. Här följer några exempel:

* Du blir rörligare. Det är enklare att flytta utomlands ett tag eller migrera helt om du inte gillar de som styr lokalt eller om det skulle bli krig. Nationalstaten vill ju gärna vi ska försvara en bit mark som via gränser inhägnar medborgarna (skattesubjekten) (se David Friedmans bok *“Machinery of Freedom”*).
* Du gillar inte skolplikten? Flytta någon annanstans där du eller dina barn inte är tvingade att gå i svensk skola. Staten ska inte bestämma vilken skolgång du eller dina barn har.
* Du kan köpa andra tjänster än de staten erbjuder som passar just dig. Vård/skola/omsorg/säkerhet osv.
* Du har möjlighet att planera ditt eget liv och inte styras av arbetsköpare. Arbetsköpare som dessutom är hårt reglerade och även subventionerade av staten i diverse konstruktioner i en högst planerad faux marknadsekonomi.
* Frihet från arbetstvång. Om du inte har någon inkomst så är du inte tvungen att gå till en statlig myndighet, t.ex. Arbetsförmedlingen, för att där bli förnedrad med att vara tvungen att delta i diverse CV-kurser för att få ut statlig ersättning. Arbetsförmedlingen är dessutom nu ett kontrollorgan för att se till att vi följer statens direktiv och söker jobb – det är ett högst ineffektivt sätt att få ett arbete (42 miljarder kronor går till att en AF-anställd förmedlar 10,3 jobb per år i snitt. 1)
* Du får en stabilare ekonomi under oroligheter då du kan äga olika valutor och tillgångar över hela världen.
* Du har möjlighet att gå in och stöda nya projekt som delar dina värderingar.
* Du kan ge bort pengar till de som du tycker behöva dem. Direktgåvor, mikrolån osv.
* Du har möjlighet att fritt ingå i avtal och outsourca allt som inte ger dig energi (energitjuvar för mig är ekonomiskt administration, städning, tvätt, resebokning osv så dessa tjänster har jag köpt)

Du är intvingad i att spara kollektivt genom t.ex. arbetsgivaravgiften för olika sociala försäkringar som gör det svårare att spara – staten tar dina pengar. När Ann Wibble, finansminister 1991-1994, sa att man borde ha en årslön på banken möttes med det av hån. Men utan buffert lever man från hand till mun – och många gånger tillhör handen som ger dig pengarna arbetsgivare eller staten. Philip Lerulf skriver i boken Balansakten att när Saab inte kunde betala ut lön så var det familjer som var tvungen att låna pengar för att klara av räkningarna och mat. Vem har kontrollen i ditt liv om du inte klarar en månad utan att få pengar från någon annan?

Detta är inte en lektion i privatekonomi – det finns ypperliga böcker och källor på internet hur du förbättrar dina finanser. Men jag kan i korthet ge några förslag.

Även om du har en liten intäkt så har du utrymme att lägga undan – merparten av ett hushålls utgifter handlar om prioriteringar. Lägg undan minst 10% av dina inkomster och börja skapa en buffert. Distribuera sedan dina pengar i olika tillgångsslag i olika marknader för att sprida dina risker. Tillgångarna ska växa i värde och personligen gillar jag värdepapper eller tillgångar med direktavkastning (t.ex. aktier med stadig utdelning). Eller satsa pengarna i en egen verksamhet – själv föredrar jag aktiebolagsformen där det finns helt lagliga möjligheter till skattefria avdrag.

Kunskap är även det en tillgång. Utbilda dig! Ut och res – se världen! Nationalstatens konstruktion har syntetiska och påhittade gränser. Se till att de inte stoppar dig!

## Rekommenderad läsning
* ”Den rikaste mannen i Babylon”, Soderpalm publishing
* ”Balansakten”, Philip Lerulf, Timbro förlag
* ”Vägen till din första miljon ”- Tobias Schildfat, Roos & Tegnér Daterad information i den dock, t.ex. höjs investmentbolaget Ratos till skyarna
* ”Så här kan alla svenskar bli miljonärer”, Per H Börjessons, HörOpp förlag
* ”Svenska miljardärer”, Birgitta Forsberg, Lind & Co
* [40 procent 20 år – Utdelning & Värdeinvestering](https://web.archive.org/web/20160530104619/http://40procent20ar.blogspot.com/)